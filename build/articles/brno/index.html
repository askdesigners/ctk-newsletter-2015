<!DOCTYPE html>
<html lang="cs"> 
  <head></head>
  <body>
    <div class="articleContents">
      <section>
        <div class="content-wrap">
          <header class="articleHeader">
            <h1>ČTK se v Brně přestěhovala ze Solniční do rozhlasu</h1>
          </header>
          <article class="article">
            <section class="content"><p>Brněnská pobočka České tiskové kanceláře vstoupila do roku 2015 v nových redakčních prostorách v budově Českého rozhlasu v Beethovenově ulici. V prosinci totiž po více než 80 letech odešla z redakce v Solniční ulici. Důvodem stěhování je snaha o hospodárnost. Nově pronajaté místnosti v rozhlasové budově lépe odpovídají současným potřebám&nbsp;agentury.</p>
<p>Pobočka Č<span class="caps">TK</span> v prvním patře nájemního domu v Solniční po desetiletí představovala pevný bod na brněnské mediální mapě. Žádná ze současných brněnských zpravodajských redakcí nesídlila na jednom místě tak dlouho. ČTK se do místností s výhledem na Českou ulici přistěhovala podle dobových městských adresářů kolem roku 1931. Předtím redaktoři pracovali na náměstí Svobody v čísle 12, což byla adresa zděděná ještě z dob rakouské Telegrafní a korespondenční kanceláře&nbsp;(Korbyro).</p>
<p>Brněnskou pobočku má Č<span class="caps">TK</span> nepřetržitě od svého vzniku. Na jaře 1919 zaměstnávala kromě ředitele sedm redakčních sil, jednoho pomocného stenografa, pět kancelářských pomocníků, šest pomocných sluhů a tři občasné výpomocné pracovnice, dohromady 23 lidí, vypočetl Jan Stejskal v knize Zprávy z českého století. Pracovníků postupem času spíše ubývalo, hlavně díky technickým inovacím a jednoduššímu přenosu zpráv. V současnosti udržuje agentura v Brně sedmičlenný tým – tři redaktory domácího zpravodajství, dva ekonomické zpravodaje, jednoho sportovního redaktora a jednoho stálého&nbsp;fotografa.</p>
<p>Kromě regionálního dění má brněnská pobočka na starosti také události celostátního významu, které souvisejí s činností institucí usídlených na jižní Moravě. Jde zejména o Ústavní soud, Nejvyšší soud, Nejvyšší správní soud, Nejvyšší státní zastupitelství, Úřad pro ochranu hospodářské soutěže nebo Státní zemědělskou a potravinářskou inspekci. Tradičně agentura věnuje velkou pozornost také veletržním akcím na brněnském výstavišti a jihomoravskému zemědělství a vinařství. Neopomíjí ani vysoké školství a vědu, jež čím dál víc mění tvář současného&nbsp;Brna.</p>
<p>Ze současných regionálních poboček Č<span class="caps">TK</span> využívají zázemí rozhlasových budov také ostravská a zlínská. Sídlo Českého rozhlasu Brno – a nyní také brněnské „Četky“ – je významná architektonická památka. Vznikla v letech 1921 až 1925 pro filiálku banky Union podle návrhu uznávaného architekta Ernsta Wiesnera. Rozhlasovým účelům slouží od roku 1950. ČTK nyní užívá tři místnosti ve 3. patře budovy. Pracovní čas zpravodajů pomáhají měřit zvony v přilehlé věži jezuitského&nbsp;kostela.</p>
<h2 id="-ivot-v-solni-n-">Život v&nbsp;Solniční</h2>
<p>Většinu svého profesního života strávil v Solniční ulici Bohumil Hlaváček, který působil jako zpravodaj Č<span class="caps">TK</span> v letech 1953 až 1999. Na redakci vzpomíná s nostalgií nejen jako na pracoviště, ale v podstatě také druhý domov. Ostatně než v Brně získal bydlení, tak v jedné z redakčních místností také přespával na skládací železné posteli, která přes den musela být odklizena. V Solniční bydlel ve služebním bytě také tehdejší vedoucí i s&nbsp;rodinou.</p>
<p>Hlaváček přišel do Brna po kratším angažmá v Ostravě a Zlíně z rozhodnutí nadřízených, kteří potřebovali zaplnit uvolněné místo a vybrali si pro tento účel mladého a svobodného zpravodaje. Nakonec Hlaváček zůstal brněnské „Četce“ věrný po zbytek profesního života. „V Brně nejmladší dostával zemědělství, což bylo takové nechtěné dítě. Takže má první zpráva tady byla o dni nové techniky sklizně kukuřice na zrno v Pohořelicích. K tomu jsem si vybral ještě kulturu,“ řekl&nbsp;Hlaváček.</p>
<p>Oproti redakci v Ostravě byla ta brněnská méně početná. V „ocelovém srdci republiky“ bylo v 50. letech asi deset zpravodajů, v Brně tři až čtyři. Přesto v redakci býval čilý ruch až do pozdních nočních hodin. Redaktoři z jiných médií si tam chodívali pro zprávy, fotografie i pozvánky na akce. O víkendech se ráno v Solniční potkávali sloužící novináři z různých redakcí, aby se nad novinami a kávou domluvili, kam vyrazí. „Všecko bylo dříve takové kamarádštější, teď je větší konkurence,“ vzpomíná&nbsp;Hlaváček.</p>
<p>S novinařinou začínal v první polovině 50. let, kdy mladí lidé dostávali příležitost na úkor těch starších, zkušenějších, avšak „politicky nespolehlivých“. „Všechno jsme si to uvědomovali až postupně,“ řekl Hlaváček. Na přelomu 60. a 70. let a znovu v 90. letech byl vedoucím brněnské redakce Č<span class="caps">TK</span>. Normalizační mezidobí strávil jako řadový zpravodaj, věnoval se kultuře, zejména folkloru, dále stavebnictví, zdravotnictví, vědě a školství. S jihomoravskými folklorními soubory a brněnskými profesionálními divadly vyjížděl do zahraničí. Působil v řídicím výboru i programové radě strážnického mezinárodního folklorního&nbsp;festivalu.</p>
<p>Kromě politických změn prožil v Č<span class="caps">TK</span> také náběh nových technologií. Snad největší vliv na každodenní zpravodajskou práci podle něj měly mobilní telefony. Předtím prý bylo někdy velmi obtížné dostat se v terénu k telefonní lince, zvláště večer, když byly zavřené pošty. Někdy to vyžadovalo značnou výmluvnost a dobré kontakty. Revolucí byly také počítače, následně pak internet. „Byl to na nás nápor, bál jsem se toho, mladší vše chápali lépe,“ vzpomíná Hlaváček. S nadsázkou připomněl, že pochází z Pařezské Lhoty na Jičínsku, kde byla elektřina zavedena teprve v roce 1952. Techniku si ale nakonec osvojil – jako osmdesátník hravě zvládá komunikaci prostřednictvím e-mailu i&nbsp;Facebooku.</p>
<p>Zatímco mnoho brněnských redakcí v 90. letech zaniklo a další se personálně obměnily, brněnská redakce Č<span class="caps">TK</span> si uchovala kontinuitu a povědomí o historií, a to i díky Bohumilu Hlaváčkovi, jenž se nikdy nepřestal o osud „Četky“ a práci jejích současných zpravodajů zajímat. Stěhování redakce přijal s trochou sentimentu: „Kdykoliv jdu kolem, podívám se. Člověk ty desítky let neodpárá.“ Cestu si však našel už i do budovy Českého rozhlasu Brno, kde se začala psát nová etapa brněnské&nbsp;ČTK.</p>
</section>
          </article>
        </div>
      </section>
    </div>
  </body>
</html>