<!DOCTYPE html>
<html lang="cs"> 
  <head></head>
  <body>
    <div class="articleContents">
      <section>
        <div class="backToTop"></div>
        <div class="content-wrap">
          <header class="articleHeader">
            <h1>Agentura spustila novou službu <a href="http://www.ctk.cz/sluzby/zpravodajstvi/ctk-live/">ČTK&nbsp;Live</a></h1>
          </header>
          <article class="article">
            <div class="col col-2 leftCol">
              <h3 class="articleSubhead">ČTK se letos naplno vrhla do on-line přenosů - stručného, rychlého a průběžného zpravodajství z vybraných významných událostí. Odběratelé je mohou využít přímo k publikaci na internetu nebo jako podklad pro své vlastní on-line přenosy.</h3>
              <div class="imgWrap"><img src="img/windows.png"></div>
            </div>
            <div class="col col-2 txtCol-1-2"><p>Letos na jaře jsme si nejprve několikrát vyzkoušeli vysílání on-line přenosu takříkajíc „do zdi“. Bylo to mimo jiné při útoku střelce v Uherském Brodu nebo při průjezdu konvoje amerických vojáků Českou republikou. Když jsme s programátory „vychytali mouchy“, nabídli jsme - stále ještě v testovacím režimu a zdarma - on-line přenosy&nbsp;klientům. </p>
<p>On-line přenosem jsme kryli zahájení soudů se zdravotnicí obžalovanou z vražd pacientů v rumburské nemocnici i s Petrem Kramným souzeným pro vraždu své dcery a manželky v Egyptě, vývoj řecké finanční krize, referendum a summit <span class="caps">EU</span> o úsporných opatřeních v Řecku. On-line přenos jsme nasadili i na vyhlášení rozsudku nad bývalým poslancem ČSSD Davidem Rathem nebo na bilanční tiskovou konferenci prezidenta Miloše Zemana, zahájení soudu v kauze Opencard či karlovarský filmový festival. Vyzkoušeli jsme si přenosy několikadenní i ty, které skončily třeba po&nbsp;hodině. </p>
<p>Zatím o on-line přenosy projevily největší zájem weby  <strong>Aktuálně.cz</strong>, <strong>Lidovky.cz</strong>, <strong>iHNed.cz</strong>, <strong>Blesk.cz</strong>, <strong><span class="caps">TN</span>.cz</strong>, <strong>Týden.cz</strong>, web <strong>Českého rozhlasu</strong>, weby <strong>Deníku <span class="caps">VLP</span></strong>, <strong>Investiční web.cz</strong> nebo <strong>Roklen.cz</strong>. Ohlasy jsou veskrze pozitivní. Také četkaři pokládají službu Live za užitečnou, přenosy jim například pomáhají při tvorbě klasického zpravodajství i v jeho&nbsp;zrychlení. </p>
<p>On-line a klasické zpravodajství spolu nesoutěží, jedna část využívá druhou. Například od soudů, kdy je on-line vždy rychlejší, může editor z on-linu čerpat informace do klasického servisu. Naproti tomu u zahraničních on-line přenosů se mohou prolínat navzájem, některé informace budou dřív v klasickém servisu. Díky on-linům zrychlujeme i běžné zpravodajství. Například u soudu s Rathem se v klasickém servisu objevilo větší množství headlinů a meziverzí či krátkých samostatných zpráv. Mění se také přístup k fotografiím. Ukazuje se, že pro Live, a tudíž i pro naše odběratele je nesmírně důležitý čas dodání první&nbsp;fotky.</p>
<p>S ohledem na dosavadní zkušenosti se v redakci budeme snažit on-line přenosy v maximální možné míře plánovat, především z personálního hlediska. Redaktor nasazený na aktuální on-line přenos se nemůže věnovat ničemu jinému. Všechny naše dosud nabízené přenosy byly plánované. Zatím jsme si nevyzkoušeli spuštění on-line přenosu z nečekané události a reakci odběratelů. To nás ještě čeká. Systém by měl v budoucnu fungovat tak, že ve chvíli, kdy on-line přenos rozjedeme, pošleme klientům upozornění  redakčním&nbsp;systémem. </p>
<p>Kromě samotného obsahu nabízíme klientům také využití naší on-lineové platformy pro jejich vlastní potřeby. Nyní se věci ujmou obchodníci a nabídnou klientům produkt, který splňuje i nejnáročnější požadavky na&nbsp;kvalitu.</p>
</div>
          </article>
        </div>
      </section>
      <div class="clearfix"></div>
    </div>
  </body>
</html>