<!DOCTYPE html>
<html lang="cs"> 
  <head></head>
  <body>
    <div class="articleContents">
      <section>
        <div class="backToTop"></div>
        <div class="content-wrap">
          <header class="articleHeader">
            <h1>Četka si za totality nakonec musela redakční techniku vyrábět sama</h1>
            <h3 class="articleSubhead">Historie ČTK by se dala označit i za reálný obraz vývoje sdělovací techniky v Československu. Agentura jako klíčové informační médium v zemi využívala vždy to nejlepší, co bylo na trhu, respektive co bylo k dosažení. Během totality, kdy byl omezený přísun technologií ze západního světa, pak technici ČTK začali zařízení sloužící k psaní i příjmu agenturních zpráv částečně sami vyrábět.</h3>
          </header>
          <article class="article">
            <section class="content txtCol-2-4"><p>Historie Č<span class="caps">TK</span> by se dala označit i za reálný obraz vývoje sdělovací techniky v Československu. Agentura jako klíčové informační médium v zemi využívala vždy to nejlepší, co bylo na trhu, respektive co bylo k dosažení. Během totality, kdy byl omezený přísun technologií ze západního světa, pak technici ČTK začali zařízení sloužící k psaní i příjmu agenturních zpráv částečně sami&nbsp;vyrábět. </p>
<p>V 70. letech tak stáli u zrodu elektronického redakčního systému, jehož koncové stanice, původně plně hardwarové a později postavené na osmibitových mikroprocesorech Intel 8080, se vyráběly v dílnách Č<span class="caps">TK</span>. A to včetně „ergonomické“ plechové klávesnice, jejíž rozložení bylo přesně okopírované z psacích strojů. Jako jejich displej sloužil upravený přenosný televizní přijímač Minitesla, podle jehož tvaru a převládající barvy byly přezdívány „Meruňky“. Stanice byla vybavena vlastní pamětí, zprvu o velikosti jeden kilobyte, což odpovídalo jedné stránce textu se šestnácti řádky po 64 znacích. Paměť byla rozšiřována na tři a nakonec až na osm kilobyte. Parametry stanice jsou dnes úsměvné, na tehdejší dobu byly ovšem velmi slušné a svou koncepcí klient/server systém daleko předběhl tehdejší dobu zahleděnou do sálových počítačů se sítěmi pasivních terminálů, a to i na západ od našich&nbsp;hranic. </p>
<p>“V Č<span class="caps">TK</span> vznikal od 50. let velmi silný technický tým, čítající několik desítek techniků a vývojářů. Ti tvořili v Československu skutečnou špičku. Vyvíjeli věci, které od nás potom přebíraly další firmy,” říká dlouholetý technik ČTK Pavel&nbsp;Osuský.</p>
<p>Ještě dlouho po válce a následném komunistickém převratu se zprávy vytvářely a potom odesílaly na předválečných mechanických strojích Siemens T-37 a jejich upravených verzích. Později – v 50. letech – na jejich  kopiích z <span class="caps">NDR</span> pod označením RFT 51. Výstupem byla děrná páska, která se odesílala dálnopisem, dálnopisným vysílačem nebo prostřednictvím rádiového vysílání. Část distribuce byla do redakcí stále odesílána historickou potrubní poštou. Posledním mechanickým strojem pro psaní zpráv byl T-100 z brněnské&nbsp;Zbrojovky.</p>
<p>V 70. letech vymyslel inženýr Sušický z oddělení technického vývoje Č<span class="caps">TK</span> koncept, jehož jádro pro každou redakci tvořil vývojový systém Intel MDS80 s procesory Intel 8080, operační pamětí 48kB a pamětí programu 16kB, do které se musel vejít software, do posledního bitu kompletně vytvářený v tzv. assembleru ve vývojovém oddělení ČTK. Jako trvalé paměti sloužily zprvu pružné disky o velikosti 8“. Později je nahradily mnohem spolehlivější paměti, založené na dnes již pozapomenuté, tehdy však velmi slibné technologii magnetických „bublin“ (domén), vynalezené v Bellových&nbsp;laboratořích. </p>
<p>Jeden centrální počítač dokázal obsluhovat až 16 stanic připojených sériovými linkami o rychlosti 1200 nebo 2400 bitů za sekundu a současně vysílat zpravodajství až na 48 sériových linek rychlostí až 300&nbsp;bit/s.</p>
<p>Koncové stanice se vyráběly v dílnách Č<span class="caps">TK</span> v Bubenči. Není bez zajímavosti, že i kód pro ukládání českých znaků si museli technici v ČTK navrhnout sami. Meruňky později v exportní redakci, kde nebyla diakritika zapotřebí, doplnily maďarské průmyslově vyráběné terminály Videoton. Pro češtinu však zůstaly Meruňky nenahraditelné až do příchodu počítačů kompatibilních s IBM PC a jejich úprav. První takový počítač od firmy Schneider s disketovou jednotkou 5¼“ se v ČTK pro vývojové účely objevil v roce 1987 a zakoupen byl v bazaru, kde byly tehdy občas k mání stroje pokoutně dovážené ze zahraničí. Jejich cena v ČSSR mnohonásobně převyšovala cenu, za jakou bylo možné takový počítač koupit např. v SRN, těžko dostupnou (a ještě dražší) alternativou jim však zde byly jen počítače montované v tehdejším Agrokombinátu&nbsp;Slušovice.</p>
<p>Meruňky sloužily v redakčním provozu až do roku 1992, kdy byl v Č<span class="caps">TK</span> spuštěn redakční systém firmy Typlan. Jeho koncovými stanicemi, již kompatibilními s IBM PC, byly osobní počítače firmy Nokia, které operační systém i program zaváděly z „miniaturní“ diskety o velikosti 3½“, protože ještě neměly vlastní disk. Stanice se k serverům VAX firmy Digital Equipment (DEC) připojovaly po sériové lince přes terminálové servery a síť typu Ethernet na koaxiálních kabelech. Teprve později s příchodem Windows 3.0 a jejich první síťové verze 3.11 se i na osobních počítačích začínají objevovat sítě typu LAN, v ČTK plně využité až v systému Wintyp, opět kompletně vyvinutém v ČTK v roce 1996. A to už je vlastně téměř&nbsp;současnost.</p>
</section>
          </article>
          <div>
            <div class="col col3 full"><img src="img/tw-1.png"></div>
            <div class="col col3 full"><img src="img/tw-2.png"></div>
            <div class="col col3 full"><img src="img/tw-3.png"></div>
          </div>
        </div>
      </section>
      <div class="clearfix"></div>
    </div>
  </body>
</html>