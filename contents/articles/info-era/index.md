---
title: "Šéfredaktor ČTK Petr Holubec: Význam tiskové agentury v informační éře poroste"
indexTitle: Rozhovor se šéfredaktorem ČTK Petrem Holubcem
author: CTK
date: 2012-10-01 15:00
template: sefredaktor.jade
excerpt: 
introPart-1: Petr Holubec je šéfredaktorem ČTK rovné čtvrtstoletí. Na podzim 1990 si ho redakce do svého čela sama vybrala. Agentura a její zpravodajství za tu dobu prošly zásadními změnami, u jejichž vymýšlení a prosazování vždy stál. Letos se rozhodl, že na jaře 2016 z šéfovského postu odejde. Má za to, že po 40 letech práce ve firmě už je na to čas.
indexCol: 1
indexClass: sefredaktor
order: 2
indexImg: petr-holubec-sm.jpg
---

## Jaký je váš nejsilnější novinářský zážitek?
Bezesporu to byly události po 17. listopadu 1989. Byla to doba plná emocí, adrenalinu a úplně nových zkušeností. Mnozí z četkařů se snažili očistit jméno agentury. Nadřízeným, silně spjatým s minulým režimem, jsme říkali, ať odejdou, začali jsme vydávat zprávy sami, bez dohledu skalních komunistů, a to všechno v době, kdy ještě nebylo zřejmé, jak to všechno dopadne. Stále nebylo jisté, zda tvrdé jádro ve vedení KSČ nepošle "na obranu socialismu" proti občanům armádu, policii a Lidové milice.
Pro ilustraci té doby mohu připomenout, že 20. listopadu jsme vydali do té doby nevídaně otevřenou zprávu o tom, že na Václavském náměstí v Praze se sešlo více než 100.000 lidí, kteří protestovali „proti zákroku pořádkových sil vůči účastníkům pražského studentského průvodu v pátek 17. listopadu a požadovali zásadní politické reformy". Na to promptně reagovala agentura Reuter’s zprávou, že oficiální československá tisková agentura ČTK vydala bezprecedentní zprávu.
V té době jsme s kolegy psali Kroniku sametové revoluce, která měla enormní čtenářský úspěch. Fronta zájemců o ni se táhla od nás z Opletalovy ulice za roh několikastupem snad 200 metrů.
Zážitků bylo samozřejmě mnohem víc. Volba Václava Havla prezidentem, první svobodné volby, dělení státu, počátky privatizace atd. Dějinám agentura dýchá na záda. Pořád mě to fascinuje.
    
## V čem se ČTK za to čtvrtstoletí změnila.
V první řadě je ekonomicky, a tudíž i redakčně nezávislá. Přestože je veřejnoprávní institucí, chová se jako normální obchodní společnost. Vydělává si na svou činnost prodejem zpravodajství. Od nikoho nedostává žádné poplatky nebo dotace. 
Mentalita nynějších a tehdejších četkařů je nesrovnatelná. Nyní kolegyně a kolegové kladou politikům nepříjemné otázky s naprostou samozřejmostí a suverenitou. Ve zprávách nic nezamlžují, nelakují na růžovo.
Extrémně se zvýšil výkon redaktorů a reportérů. Jejich počet se snížil ze 418 v roce 1990 na současných 175, ale počet vydaných zpráv za rok se zvýšil z 83.000 na 211.000. Tedy zatímco na jednoho člena redakce připadalo v roce 1990 necelých 200 zpráv, nyní je to přes 1200. A k tomu je třeba přidat vydávané grafy, fotky, audia a videa. Produktivita četkařů je neuvěřitelná.
Naprosto se změnilo prostředí, v němž agentura působí. Zatímco za totality měla monopol, od začátku 90. let postupně vznikla – a často i zanikla - téměř desítka konkurenčních agentur. A pak nás obklopuje internet a nové informační technologie. Před 25 lety jsme zprávy klientům posílali dálnopisem a fotky telefotem nebo i potrubní poštou. V roce 1990 jsme zaměstnali redakčního poslíčka, aby chodil mj. pro komuniké ze zasedání vlády. Nyní všechno hned visí na webech a sociálních sítích. Jsou to nesrovnatelné doby.

## Kam podle vás vývoj ještě půjde?
Nejsem odborník na informační technologie, ale co se zpravodajství týká, myslím, že bude stále více informací veřejně dostupných. Také bude publikováno mnohem více fotografií a videoreportáží od nenovinářů, ať již z řad policistů nebo hasičů, ale také od běžných občanů. Jsem přesvědčen, že význam tiskové agentury v této přemíře informací bude sílit. Její role bude ve vyhledávání informací, jejich ověřování a uvedení do souvislostí. Její mediální klienti budou více než dosud využívat její servis, aby vlastní redakční síly mohli soustředit na své původní, zejména investigativní materiály, aby se více odlišili od svých konkurentů.

## Co přejete ČTK do budoucna?
Především aby si udržela ekonomickou nezávislost a redakční svobodu. Aby si její klienti uvědomovali, že jim agentura pomáhá, protože jim šetří energii a peníze.  Aby si Četka udržela kvalitní redaktory a reportéry, jaké má nyní, a aby si zachovala svou kolegiální podnikovou kulturu.

## Jaké je vaše životní krédo?
Možná než životní krédo bude pro tento rozhovor příhodnější profesní krédo, pro které jsem se rozhodl v roce 1990, kdy mě kolegyně a kolegové zvolili šéfredaktorem. Bylo to v době, kdy z dob totality neexistovaly ani novinářské, ani manažerské vzory. Držím se ho dosud: Už se nikdy z nikoho a z ničeho nepo… a k agentuře se chovej, jako bys ji vlastnil. 
